---
layout: page
header:
  image_fullwidth: header_poly2.png
  title: Van start met de Yivi app
permalink: /irma-begin/
language: nl
translations:
  en: /irma-start
---
Deze pagina geeft antwoord op de volgende vragen.

 1. [Wat u moet doen om met Yivi van start te gaan](#vanstart)
 2. [Waarvoor is MijnYivi?](#mijnirma)
 3. [Wat gebeurt er op de achtergrond?](#achtergrond)

Het laatste punt is helemaal niet nodig voor het gebruik van Yivi; het
geeft alleen aanvullende achtergrond informatie voor mensen die meer
van Yivi willen begrijpen.

### <a name="vanstart"></a>1. Wat u moet doen om met Yivi van start te gaan?

Hieronder wordt in een paar stappen verteld wat u moet doen om de Yivi
app te kunnen gebruiken:

<p align="center"><img src="../images/Registratie_Stappenplan.png" alt="Yivi uitgever" style="width: 50%; height: 50%"/></p>

Het is verstandig hier even rustig voor te gaan zitten.  Deze stappen
kosten een klein beetje tijd en aandacht. U gaat nu een persoonlijke
elektronische identiteit voor uzelf maken die u nog lang kunt
gebruiken, voor soms gevoelige persoonlijke zaken, zoals inloggen of
digitaal ondertekenen. Dit lijkt een beetje op het aanvragen en
ophalen van een paspoort.  Maar zo'n paspoort kost heel veel meer tijd
en moeite, bijvoorbeeld omdat u er (twee keer) voor naar een
gemeentehuis moet gaan. Net als een paspoort is ook Yivi echt
persoonlijk: het is niet de bedoeling dat iemand anders er gebruik van
kan maken.

#### 1.1. Installatie

De Yivi app is beschikbaar via de [Download](/download) pagina van de
stichting. U kunt de Yivi app ook rechtstreeks op uw telefoon of
tablet installeren vanuit de Android Playstore of Apple App Store.

#### 1.2. Registratie

Als u de Yivi app voor de eerste keer opent, moet u eerst de app
instellen. U wordt gevraagd om:

 * een PIN code van 5 cijfers

Denk AUB even goed na voordat u de PIN code kiest. U zult deze code
regelmatig nodig hebben bij het gebruik van de Yivi app. Deze code
garandeert dat u echt degene bent die uw Yivi app gebruikt. Kies geen
voor de hand liggende code als 00000. Als u de code ergens opschrijft,
doe dat dan zorgvuldig op een speciale plaats (of manier) zodat
anderen er niet snel bij kunnen. De app vraagt om de ingetypte code
nog een keer te herhalen, om fouten bij het intypen te voorkomen.

Iedere keer dat u uzelf authenticeert met Yivi, door het tonen van
Yivi attributen, is de PIN code nodig. Ook voor het zetten van een
digitale handtekening met Yivi is de PIN code nodig.

Het veranderen of opvragen van de PIN code is (op dit moment) niet
mogelijk.  Als u uw PIN code kwijtraakt, moet u zich opnieuw voor Yivi
registreren en gaan al uw tot dan toe verzamelde attributen
verloren. Dat is gedoe.  

Bij registratie kunt u ook een email adres opgeven. Dit is verstandig
want via dit email adres kunt uw registratie blokkeren bij de
stichting, op de [MijnYivi](/mijnirma)
webpagina. [Hieronder](#mijnirma) wordt daar meer informatie over
gegeven. Het opgeven van een email adres is niet verplicht. Als u dat
niet doet weet de stichting niets anders van u dan een willekeurige
gebruikersnaam, het app-ID, die automatisch voor u gegenereerd is. 
U kunt uw app-ID zien, na succesvolle registratie, door te klikken
op "Meer" en naar de onderkant van het scherm te gaan.

Als u een email adres toevoegt, gebruik dan wel een adres dat echt (en
exclusief) van u is en dat u nog lang zult gebruiken. U krijgt direct
een eerste mailtje op dit adres met een link voor de
bevestiging. Hiermee wordt gecontroleerd of het adres wel echt van u
is.

Het email adres kan in uitzonderlijke situaties gebruikt worden om
contact met u op te nemen over het gebruik van Yivi. Het adres wordt
niet met anderen gedeeld.


#### 1.3. Personalisatie met uw email adres

Het email adres dat u mogelijk opgegeven heeft bij registratie kan nu
als attribuut in de Yivi app in uw telefoon gezet worden. Na de vorige
registratie stappen, waarin u uw PIN gegeven hebt, krijg u een link
(webadres) toegestuurd per email. Door daarop te klikken en verdere
instructies te volgen wordt uw email address toegevoegd in uw Yivi
app.

Wanneer u in een webbrowser naar het toegstuurde webadres gaat krijgt
u een "Email Uitgifte" knop te zien. Hier ziet u hoe het uitgeven en
ontvangen van attributen werkt.

 * Wanneer u de webpagina in een browser op een PC of laptop geopend
   heeft en op de "Email Uitgifte" knop drukt wordt een QR code
   getoond. Pak uw telefoon, open de Yivi app en tik op de "scan balk"
   bovenin de app. De camera van uw telefoon wordt nu gestart, zodat u
   de QR code kunt scannen. Nadat u dit gedaan heeft, vraagt de app u
   of u uw email adres als attribuut wil accepteren in de Yivi app op
   uw telefoon.

 * Wanneer uw de webpagina in een browser op de telefoon zelf opent en
   op de "Email Uitgifte" knopt drukt, wordt de Yivi app op uw
   telefoon vanzelf geopend. U krijgt dan ook de vraag of u uw email
   adres als attribuut wil accepteren op uw telefoon.


#### 1.4. Personalisatie met andere attributen

Het is mogelijk nog meer attributen te ontvangen dan uw email adres.
Met die attributen kunt u een persoonlijk "paspoort" opbouwen in uw
Yivi app.  U kunt dat meteen na de registratie doen, maar het kan ook
later.  U gaat daarvoor naar de [Yivi uitgifte](/uitgifte) pagina. U
ziet daar verschillende mogelijkheden om nog meer attributen op te
nemen in de app. Dit lijstje mogelijkheden ligt niet vast en zal
groeien naarmate meer partijen aan Yivi meedoen.

 * BRP levert gegevens uit de Basis Registratie Personen van de
   overheid, onder andere uw naam, adres, woonplaats, en geboortedatum
   attributen.  Nadat u bij de gemeente Nijmegen met DigiD heeft
   ingelogd, kunnen deze attributen in uw Yivi app gezet worden. Dit
   is beschikbaar voor iedereen met een DigiD in Nederland, zie
   [BRP](https://yivi.nijmegen.nl/login). 

   De gemeente Nijmegen voert deze uitgifte dienst uit voor iedereen
   in Nederland, dus ook voor mensen die niet in Nijmegen wonen.

 * SURFconext levert attributen van uw (eventuele) hoger onderwijs
   identiteit. Deze is in principe beschikbaar voor studenten en
   medewerkers van instellingen voor onderwijs en onderzoek in
   Nederland die aangesloten zijn op
   [SURFconext](https://www.surfconext.nl). Uw eigen instelling moet
   Yivi toegang wel expliciet goedkeuren. Via SURFconext kunnen
   "onderwijs attributen" in uw Yivi app gezet worden.


### <a name="mijnirma"></a>2. Waarvoor is MijnYivi?

De [MijnYivi](/mijnirma) website van de stichting biedt de volgende
mogelijkheden.

* U kunt er het gebruik van uw eigen Yivi app volgen: de *log*
  gegevens zijn er zichtbaar. U kunt zien wanneer uw app attributen
  getoond heeft en ook wanneer de app attributen ontvangen heeft. Het
  is echter niet zichtbaar om welke attributen het gaat, aan welke
  controleur u attributen getoond hebt, of van welke uitgever u
  attributen ontvangen heeft. De stichting wil deze zaken niet weten,
  en kan ze daarom ook niet aan u laten zien. Dit is verankert in het
  *privacy by design* ontwerp van Yivi.

  Het is verstandig af en toe eens naar deze loggegevens te
  kijken. Als daar blijkt dat uw Yivi app gebruikt wordt terwijl u
  daar helemaal niet van weet is er iets aan de hand: iemand anders
  gebruikt uw app om zich als u voor te doen. Dat is reden om
  direct in te grijpen. Hiermee komen we aan de tweede mogelijkheid
  die de MijnYivi pagina biedt.

* U kunt op de MijnYivi webpagina het gebruik van Yivi stop zetten.
  Natuurlijk kunt u dat doen als u Yivi niet langer wil
  gebruiken. Maar daarnaast is het belangrijk om aan deze "noodrem" te
  trekken als uw telefoon gestolen is, zodat een ander zeker geen
  misbruik kan maken van uw identiteit.

  Als u op MijnYivi aangeeft te willen stoppen worden al uw gegevens
  onmiddelijk gewist en kan uw Yivi app niet meer gebruikt worden, ook
  al staat de app nog op uw telefoon. Mocht u hierna Yivi ooit toch
  nog willen gaan gebruiken, dan moet u zich opnieuw, van voor af aan
  registreren.

* U kunt op de MijnYivi pagina ook beheren welk email adres aan uw
  Yivi app gekoppeld is.

Inloggen op de MijnYivi webpagina kan op twee manieren:

1. Met Yivi zelf, via uw "MijnYivi login" attribuut.
2. Door uw email adres in te typen; u krijgt dan een link toegestuurd
   op dit adres, die u toegang geeft tot uw MijnYivi.

Deze laatste optie kunt u alleen gebruiken wanneer u eerder een email
adres aan uw Yivi app gekoppeld heeft. Dit is vooral nuttig wanneer uw
telefoon gestolen is --- en de eerste optie niet werkt. Als u uw mail
op een ander apparaat leest, kunt u vandaaruit inloggen op MijnYivi en
uw Yivi app blokkeren.

Omwille van deze tweede manier van inloggen is het verstandig
een email adres aan uw Yivi app te koppelen. 


### <a name="achtergrond"></a>3. Wat gebeurt er op de achtergrond?

De tekst hieronder gaat dieper in op wat er onder de motorkap gebeurt
wanneer u zich via de Yivi app registreert. Deze achtergrond
informatie is niet nodig voor het daadwerkelijke gebruik van Yivi,
maar is bedoeld voor mensen die technisch ge√Ønteresseerd zijn en
willen weten hoe de zaken opgezet zijn en hoe beveiliging en privacy
bescherming in het Yivi ecosysteem georganiseerd zijn. Nog
uitgebreidere informatie is beschikbaar op een [aparte
pagina](/irma-uitleg).

Een eerste uitgangspunt is dat de Yivi app strikt persoonlijk is en
niet makkelijk door een ander misbruikt moet kunnen worden. Dit
gebeurt via een persoonlijke PIN code die u bij registratie
kiest. Natuurlijk kunt u uw telefoon met eigen attributen in een Yivi
app tezamen met de PIN aan iemand anders geven.  Dat is net zo
onverstandig als uw bankpas met PIN aan een ander geven.  Daar is geen
beveiligingsmechanisme tegen opgewassen.

We gaan er dus van uit dat Yivi gebruikers hun PIN code geheim
houden. De vraag is dan: waar is de PIN code opgeslagen? Hetzelfde
geldt voor de geheime persoonlijke cryptografische sleutel die nodig
is om de Yivi app voor u te laten werken.

De Yivi implementatie gebruikt een *split key* truuk, waarbij zulke
cruciale geheime cryptografische informatie verdeeld wordt tussen de
app en de MijnYivi server van de stichting. De app en de server moeten
heel precies samenwerken om Yivi te laten werken. Ze hebben daar ieder
alleen niet genoeg informatie voor: ze moeten samenwerken en hun eigen
geheimen apart gebruiken voor een gezamenlijke berekening. Dit heet
een *multi-party computation*.

De MijnYivi server kan zich in zijn eentje dus nooit als u voordoen:
de app op uw telefoon is strikt noodzakelijk. Wat u wel op de server
kunt doen staat [hierboven](#mijnirma) beschreven. Het inloggen op de
MijnYivi server kan via Yivi, maar ook via een link die per email
toegestuurd wordt naar een geregistreerd adres. Als uw telefoon
gestolen wordt, heeft de dief mogelijk ook toegang tot uw
email. Hij/zij kan daarmee ook op uw MijnYivi inloggen. Maar het enige
wat de dief daar kan doen is uw Yivi app blokkeren. Als het goed is
heeft u dat zelf al gedaan zodra u de diefstal bemerkt.

Kortom: de MijnYivi server biedt u extra bescherming en controle
mogelijkheden, maar kan zelf niks alleen doen -- behalve blokkeren. De
stichting Privacy by Design beheert de MijnYivi server om het gebruik
van Yivi mogelijk te maken. Andere partijen kunnen in principe ook
zo'n server draaien.

De MijnYivi server speelt ook een beschermende rol bij het gebruik van
uw PIN. Het is in het algemeen onverstandig als een PIN in een app
opgeslagen wordt, omdat die eruit gehaald zou kunnen worden als een
telefoon gehackt wordt.  De Yivi app slaat de PIN dus niet op, maar
wel een willekeurig groot getal dat een *nonce* genoemd wordt. De
MijnYivi server weet ook uw PIN niet, maar krijgt bij registratie de
hash waarde *hash( PIN | nonce )* van uw app.  Hieruit is de PIN niet
af te leiden.

Wanneer u op uw app inlogt met uw PIN code, berekent de app dit
(grote) getal *hash( PIN | nonce )* en stuurt deze hash waarde naar de
MijnYivi server. Daarna wordt de PIN verwijdert uit de app. Als de
hash waarde klopt, zijn de app en de server onderling gekoppeld en is
de inlog geslaagd.  Een succesvolle aanvaller kan eventueel wel de
nonce uit uw app halen, maar heeft daar niet zo veel aan. Het enige
wat de aanvaller kan doen is alle 100.000 mogelijkheden van uw PIN
uitproberen, en bij iedere poging *X* het getal *hash( X | nonce )*
naar de MijnYivi server sturen. De server ziet dan dat zoiets
geprobeerd wordt en vertraagt de pogingen (*rate limiting*).

Het onderstaande plaatje vat de twee rollen van de stichting Privacy
by Design samen. Enerzijds is de stichting uitgever van een aantal
attributen voor het vullen van uw eigen Yivi app met eigen attributen
(personalisatie).  Anderzijds zorgt de stichting via MijnYivi (in het
plaatje nog MijnIRMA genoemd) voor inzage in het eigen Yivi gebruik en
voor de mogelijkheid om het gebruik van Yivi stop te zetten.

<p align="center"><img src="../images/Rollen_Stichting.png" alt="Yivi
uitgever" style="width: 70%; height: 70%"/></p>

In het begin is de stichting de enige uitgever van Yivi
attributen. Hopelijk zullen andere partijen spoedig volgen.

De stichting verifieert ook attributen, maar alleen voor zichzelf,
wanneer Yivi gebruikers inloggen op MijnYivi. Zulke verificaties
worden niet voor anderen gedaan. De stichting beperkt haar rol tot
uitgifte en inzage.
