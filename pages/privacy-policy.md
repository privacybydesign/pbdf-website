---
layout: page
header:
  image_fullwidth: header_poly2.png
  title: Privacy Policy
permalink: /privacy-policy/
language: nl
translations:
  en: /privacy-policy-en
---

De stichting Privacy by Design verwerkt persoonsgegevens voor het
realiseren van attribuut-gebaseerde authenticatie en ondertekening via
het systeem [Yivi](/irma), een afkorting voor *I Reveal My Attributes*.
De stichting is daarbij verantwoordelijk voor de verwerking en houdt
zich daarin aan de Algemene Verordening Gegevensbescherming (AVG).

De opzet van Yivi is zodanig dat persoonsgegevens, in het bijzonder
attributen, exclusief bij de gebruiker zelf in de Yivi app op de eigen
telefoon of tablet worden opgeslagen.  De stichting heeft een
samenwerkingsovereenkomst en een verwerkersovereenkomst met
[SIDN](https://www.sidn.nl/nieuws-en-blogs/sidn-en-privacy-by-design-bundelen-krachten-voor-privacyvriendelijke-elektronische-identiteiten-via-irma).
Als onderdeel van deze overeenkomst is SIDN uitvoerder bij de
registratie van nieuwe Yivi gebruikers.  Daarbij bewaart SIDN per
gebruiker enkel een willekeurig gebruikersnaam (het app-ID), en,
alleen als de gebruiker dat zelf expliciet wil, een e-mailadres, en
daarnaast een zeer beperkte verzameling historische gebruiksgegevens,
zoals hieronder nader verklaard wordt.

Een Yivi gebruiker wordt bij iedere verwerking door de stichting
Privacy by Design als verwerkingsverantwoordelijke, of door uitvoerder
SIDN, expliciet om toestemming gevraagd. Die toestemming vormt de
wettelijke grondslag voor de verwerking. De gebruiker kan op ieder
moment de verwerking door de stichting (en daarmee ook SIDN)
beëindigen door het eigen Yivi account op te heffen, via de
[mijnYivi](/mijnirma) pagina. De Yivi app vraagt de gebruiker bij
iedere ontvangst en bij iedere onthulling van attributen, typisch
tegenover derde partijen, ook expliciet om toestemming voor deze
actie, niet alleen via een **OK** knop.  De Yivi app zelf wordt
beschermd met een persoonlijke PIN code. Dit vormt de grondslag voor
de verwerking van de betreffende attributen door deze (derde)
partijen.

Door de stichtingen Privacy by Design en SIDN worden op drie manieren
persoonsgegevens verwerkt.

1. **Continu.** Bij registratie wordt voor een nieuwe gebruiker van
   Yivi een willekeurige gebruikersnaam (de app-ID) automatisch gecreëerd. Als de
   gebruiker daar zelf voor kiest wordt een zelfgekozen e-mailadres
   aan dit account gekoppeld. Dit is echter niet noodzakelijk. Het
   e-mailadres wordt door SIDN bewaard en beschermd, totdat de
   gebruiker de gegevens wijzigt of verwijdert of het account opheft,
   in de [mijnYivi](/mijnirma) omgeving.

   Het app-ID is een pseudoniem waarmee de
   accounts onderscheiden worden. Het (eventueel toegevoegde) e-mailadres
   wordt gebruikt voor communicatie met de gebruiker,
   bijvoorbeeld bij login op [mijnYivi](/mijnirma). De stichting en
   SIDN houden het e-mailadres van een Yivi gebruiker geheim en geven
   derden er geen toegang toe, tenzij daar een wettelijke verplichting
   toe bestaat. De stichting en SIDN gebruiken het e-mailadres enkel
   ten behoeve van de functionaliteit van Yivi.

   Per account houden de stichting en SIDN gebruiksgegevens ("logs")
   bij. Het enige doel daarvan is om een Yivi gebruiker inzage te
   geven in het gebruik van het eigen account dat aan het eigen e-mailadres
   gekoppeld is, om eventueel misbruik te kunnen detecteren en
   (vervolgens) het account af te kunnen sluiten. Met deze toegang tot
   de eigen log-gegevens geeft de stichting vorm aan het recht op
   inzage dat iedere Yivi gebruiker heeft. Deze log-gegevens worden
   bewaard en beschermd totdat ze door de gebruiker verwijderd
   worden. De logs bevatten enkel tijdstippen van gebruik en het soort
   actie dat met het account op genoemde tijdstippen verricht is,
   zoals *PIN geverifieerd* of *Yivi sessie uitgevoerd*. In het
   bijzonder bevatten deze logs geen persoonsgegevens, zoals
   attributen, of gegevens over de partij aan wie attributen getoond
   zijn, of van wie attributen ontvangen zijn. Deze log-gegevens
   worden niet met derden gedeeld, tenzij bij een wettelijke
   verplichting. Bij het opheffen van een account, of bij het
   verwijderen van de gegevens ervan, worden de log-gegevens door de
   stichting terstond verwijderd.

2. **Incidenteel.** Wanneer de [Yivi app](/download) crasht of een
   ernstig probleem tegenkomt wordt een rapport van de fout samengesteld
   en naar de stichting gestuurd, als u als Yivi app gebruiker daarvoor
   toestemming heeft gegeven. Deze toestemming kan gegeven worden middels
   de "Fouten naar Yivi sturen" optie in de Instellingen van de Yivi app.
   Als deze optie niet is ingeschakeld worden deze rapporten niet verstuurd.
   Deze rapporten zijn een
   belangrijk instrument voor de stichting in het verhelpen van problemen
   en verbeteren van de Yivi app. Een rapport bevat nooit uw
   attributen, of gegevens over uw eerdere gebruik van de Yivi app of uw,
   attributen, maar uitsluitend technische data over wat er mis is gegaan en 
   over uw telefoon (bijvoorbeeld IP-adres, versienummer van de app, en het
   versienummer van Android of iOS). De stichting verwijdert deze rapporten
   wanneer ze niet meer nodig zijn of in ieder geval na drie maanden.

3. **Eenmalig, zeer tijdelijk.** Bij uitgifte van attributen door de
   stichting Privacy by Design voorziet de stichting deze attributen
   van een eigen digitale handtekening; daarna worden de ondertekende
   attributen in de Yivi app van de gebruiker geplaatst. Onmiddelijk
   daarop worden de gegevens verwijderd uit de eigen systemen van de
   stichting. De stichting houdt geen registratie bij van attribuut
   uitgifte.

   Voor sommige vormen van uitgifte, en voor enkele <a href="/demo/">demo's</a>,
   wordt de gebruiker eerst gevraagd zichzelf met attributen te authenticeren. Ook deze
   attributen van de gebruiker worden hierna terstond verwijderd.

   De stichting moet ook het IP-adres van uw computer of telefoon
   verwerken in de volgende gevallen:

   * U bezoekt deze of een andere website van de stichting;
   * U scant een QR-code met uw Yivi-app van een van de uitgevers of demo's
     van de stichting (op desktop), of wanneer (op mobiel) de Yivi app geopend
     wordt door een van die uitgevers of demo's;
   * Wanneer u (na de vorige stap) in de Yivi-app gegevens ontvangt of vrijgeeft
     bij een van de Yivi-applicaties van de stichting.

   In deze gevallen wordt uw IP-adres niet opgeslagen, tenzij er sprake is van
   een technische fout. In dat geval wordt uw IP-adres voor twee weken opgeslagen,
   en daarna automatisch verwijderd.

Daarnaast wordt bij de laatste stap (het ontvangen of vrijgeven van gegevens)
uw IP-adres ook verwerkt en gelogd door [SIDN](https://sidn.nl), een partner
van de stichting die de [Yivi keyshare server](/irma-uitleg/#motorkap) draait.
Dit geldt ook wanneer u gegevens ontvangt of vrijgeeft bij andere partijen
dan de stichting.

De stichting maakt via een eigen [dashboard](/dashboard/)
bekend hoeveel Yivi gebruikers in welk land op enig moment
geregistreerd staan. Daarbij wordt enkel het *aantal* geregistreerde
gebruikersnamen (pseudoniemen) en het *aantal* door de stichting
uitgegeven credentials (verzamelingen attributen) per land bekend
gemaakt. De stichting behoudt zich ook het recht voor om statistische
gegevens over de geregistreerde logs bekend maken, zoals bijvoorbeeld
het totaal aantal transacties per tijdseenheid (dag, maand of jaar).

De [privacybydesign.foundation](https://privacybydesign.foundation)
website staat onder beheer van de stichting Privacy by Design. De
stichting verzamelt geen gegevens van bezoekers en plaatst geen
cookies. Ook verzamelt de stichting geen contactgegevens (zoals
IP-adressen) van de Yivi apps die contact leggen met de stichting.

Technische veranderingen in het Yivi systeem, of eventuele nieuwe
diensten van de stichting, kunnen leiden tot een aanpassing van deze
privacy policy. De stichting behoudt zich het recht voor om dergelijke
wijzigingen door te voeren en zal de nieuwe privacy policy zo snel
mogelijk via deze pagina bekend maken.

Voor eventuele vragen, opmerkingen, of klachten over deze verwerkingen
door de stichting Privacy by Design ten behoeve van Yivi kan
[contact](/contact) opgenomen worden met de stichting. Voor klachten
over de verwerking van gegevens door de stichting kan ook contact
opgenomen worden met de [Autoriteit
Persoonsgegevens](https://autoriteitpersoonsgegevens.nl).

Datum: 12 maart 2020.
